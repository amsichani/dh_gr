---
layout: default
title: Σκοπός και Στόχοι του Δικτύου
tagline: 
---

# Σκοπός
Πρωταρχικός σκοπός του Ελληνικού δικτύου για τις Ψηφιακές Ανθρωπιστικές Επιστήμες είναι να συμβάλει στην ανάπτυξη, διάδοση και κριτική ενσωμάτωση των ψηφιακών μεθόδων στην έρευνα και διδασκαλία των Ανθρωπιστικών Επιστημών στον ελληνόφωνο χώρο. Το Δίκτυο εστιάζει στη διεπιστημονική περιοχή των Ψηφιακών Ανθρωπιστικών Επιστημών, όπως αυτή διαμορφώνεται δυναμικά από ετερογενείς κοινότητες, σε διαφορετικά πεδία εφαρμογής και μέσα από ένα πλούσιο φάσμα προσεγγίσεων, τόσο σε εθνικό όσο και σε διεθνές επίπεδο. Το Δίκτυο συστήνεται ως ένας  νέος υβριδικός διεπιστημονικός χώρος συνεργασίας που θέλει να ενθαρρύνει την επικοινωνία μεταξύ των διαφορετικών κοινοτήτων, ομάδων και πεδίων που συνδιαμορφώνουν τις Ψηφιακές Ανθρωπιστικές Επιστήμες στον ελληνικό και ελληνόφωνο χώρο. 
Ταυτόχρονα, το Δίκτυο ξεκινά έναν διάλογο με σκοπό την κατοχύρωση του τομέα των Ψηφιακών Ανθρωπιστικών Επιστημών και στον ελληνικό ακαδημαϊκό και ερευνητικό χώρο ως αυτόνομου επιστημονικού και επαγγελματικού πεδίου που εφαρμόζει διεθνώς αναγνωρισμένες αρχές, μεθόδους και πρακτικές. Απώτερος στόχος του Δικτύου είναι η δημιουργία των προϋποθέσεων καθώς και η εξασφάλιση των ανθρώπινων και υλικών πόρων και υποδομών για την προώθηση και υιοθέτηση αποτελεσματικών αρχών και καλών πρακτικών γύρω από την υιοθέτηση, αξιοποίηση και διάχυση ψηφιακών μεθόδων στις Ανθρωπιστικές Επιστήμες καθώς και σε αρχεία, μουσεία, βιβλιοθήκες και άλλους πολιτιστικούς οργανισμούς.

# Στόχοι
Βασικοί στόχοι του Δικτύου είναι:
* η δημιουργία, αξιοποίηση και διάχυση υπολογιστικών μεθόδων, και ψηφιακών εργαλείων, εφαρμογών, υποδομών και πόρων στην έρευνα και διδασκαλία όλων των πεδίων των  Ανθρωπιστικών Επιστημών
* η εξοικείωση της ελληνικής ακαδημαϊκής, ερευνητικής και επιστημονικής κοινότητας αλλά και του ευρύτερου κοινού με το πεδίο των Ψηφιακών Ανθρωπιστικών Επιστημών
* η κριτική, ιστορική και αναστοχαστική αποτίμηση των επιστημολογικών, πολιτισμικών, κοινωνικών και διαχειριστικών διαστάσεων  των ψηφιακών τεχνολογιών, υποδομών και δικτύων που ορίζουν τα τελευταία χρόνια τη μετάβαση στο ψηφιακό παράδειγμα πρόσβασης στη γνώση και εμπειρίας
* η ανάπτυξη συνεργασιών με πολιτιστικούς φορείς (βιβλιοθήκες, αρχεία, μουσεία) τόσο σε εθνικό όσο και σε διεθνές επίπεδο για την ανάπτυξη προτύπων και καλών πρακτικών και τη σύγκλιση -ως προς τις ορολογίες και τις μεθοδολογίες περιγραφής της πολιτιστικής πληροφορίας- σε ό,τι αφορά την δημιουργία, διατήρηση, χρήση και βιωσιμότητα των ψηφιακών πολιτιστικών συλλογών και τεκμηρίων
* η αναπτυξη συνεργασιών με ακαδημαϊκούς, ερευνητικούς, εκδοτικούς και κοινωνικούς φορείς για την εξασφάλιση προϋποθέσεων και την δημιουργία εναλλακτικών υποδομών ανοικτής πρόσβασης για το επιστημονικό έργο καθώς και την ελεύθερη, διαφανή επικοινωνία του ακαδημαϊκού λόγου που συμβάλλει στον δημοκρατικό διάλογο και την κοινωνική δικαιοσύνη.   
* η αξιοποίηση των υπολογιστικών μεθόδων και των ψηφιακών τεχνολογιών για την ανάδειξη και δημοσιοποίηση αρχείων, τεκμηρίων και πολιτιστικών συλλογών που εκπροσωπούν λιγότερο γνωστές θεματικές  και γλωσσικές και ιστορικές κοινότητες στον ελληνόφωνο χώρο.
* η αναζήτηση χορηγιών και η εξασφάλιση χρηματοδότησης σε εθνικό και διεθνές επίπεδο για την υλοποίηση έργων Ψηφιακών Ανθρωπιστικών Επιστημών

## Βασικοί άξονες
Για την υλοποίηση των παραπάνω στόχων, τα μέλη του Δικτύου ορίζουν από κοινού τρεις βασικούς άξονες:
1. Δικτύωση και Συνεργασία
* Δημιουργία υποδομής επικοινωνίας μελών του δικτύου (mailing list, social media, wiki κτλ.)
* Καταγραφή και ‘χαρτογράφηση’ ερευνητών και ερευνητριών, κέντρων, φορέων και οργανισμών που δραστηριοποιούνται στο πεδίο των Ψηφιακών Ανθρωπιστικών Επιστημών καθώς και προπτυχιακών και μεταπτυχιακών προγραμμάτων σε Ελλάδα και Κύπρο
* Προώθηση του διαλόγου για την κατοχύρωση των Ψηφιακών Ανθρωπιστικών Επιστημών ως αυτόνομου επιστημονικού και επαγγελματικού πεδίου σε Ελλάδα και Κύπρο
* Συμβουλευτική υποστήριξη σε νέους/νέες ερευνητές και ερευνήτριες
* Ενίσχυση διεπιστημονικών συνεργασιών με ομάδες που δραστηριοποιούνται στους χώρους της Πληροφορικής, της Τεχνητής Νοημοσύνης και σε άλλους συγγενείς κλάδους
* Ενημέρωση για προκηρύξεις επαγγελματικών θέσεων και ευκαιριών έρευνας και κατάρτισης (σεμινάρια, συνέδρια, επιμορφώσεις)

2. Εξωστρέφεια και Δημόσιος Διάλογος 
* Σύνδεση με διεθνείς οργανισμούς και εταιρείες ως φορέας-μέλος 
* Διοργάνωση workshops, (un)conferences, σεμιναρίων σε συνεργασία με εθνικούς και διεθνείς φορείς και δίκτυα
* Δημοσιεύσεις (Περιοδικό / πλατφόρμα )
* Διάλογος και προώθηση συνεργασιών με επαγγελματίες και μη ακαδημαϊκούς φορείς που δραστηριοποιούνται στον χώρο των τεχνών και του πολιτισμού

3. Έρευνα και  ανάπτυξη πρωτότυπου υλικού, εργαλείων και υποδομών. 
* Εμπλουτισμός και μεταφορά τεχνογνωσίας  - εξειδικευμένης γνώσης γύρω από τις Ψηφιακές Ανθρωπιστικές Επιστήμες 
* Οργάνωση & παραγωγή πρωτότυπου ελληνόφωνου περιεχομένου για τη συστηματοποίηση της ελληνικής ορολογίας, την τεκμηρίωση των μεθοδολογικών εργαλείων και τον εμπλουτισμό της ελληνόφωνης βιβλιογραφίας
* Παραγωγή πρωτότυπου, ελληνόφωνου περιεχομένου για την διδακτική των Ψηφιακών Ανθρωπιστικών Επιστημών (εγχειρίδια, συλλογικοί τόμοι)
* Ανάπτυξη εκπαιδευτικών προγραμμάτων και παραγωγή εκπαιδευτικού περιεχομένου σε συνεργασία με πολιτιστικούς και εκπαιδευτικούς φορείς
* Εμπλουτισμός και ενίσχυση ερευνητικών υποδομών
* Ανάπτυξη υποδομών και εργαλείων ανοικτού λογισμικού 
* Δημιουργία κριτηρίων και αξιολόγηση ελληνογλωσσων ψηφιακών πόρων
* Εκπόνηση μελετών και κειμένων στρατηγικού σχεδιασμού (δημιουργία χάρτη ψηφιακών εθνικών προτεραιοτήτων  (white paper)
* Συνεργατική παροχή υπηρεσιών / τεχνογνωσίας σε εθνικούς φορείς/ προγράμματα/ πρωτοβουλίες αλλά και σε διεθνή προγράμματα και συνέργειες
