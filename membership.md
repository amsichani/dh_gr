---
layout: default
title: Οργανωτική δομή και συμμετοχή στο Δίκτυο
---
## Οργανωτική δομή και συμμετοχή στο Δίκτυο

Το δίκτυο είναι μια **ανοικτή, συλλογική, αυτοοργανωμένη, αποκεντρωμένη και αυτοδιοικούμενη** πρωτοβουλία ερευνητών και ερευνητριών. Ως τέτοια, το δίκτυο δεν υπάγεται και δεν έχει άμεση θεσμική σχέση με κάποιον εκπαιδευτικό, ερευνητικό ή χρηματοδοτικό φορέα της Ελλάδας ή του εξωτερικού, ακόμη κι αν τα μέλη του δικτύου ενδέχεται ή όχι να σχετίζονται εργασιακά ή άλλως με τέτοιους φορείς.

Επιπλέον, το δίκτυο διέπεται από μια **δημοκρατική, μη ιεραρχική, οριζόντια** οργανωτική δομή, η οποία επιτρέπει τον λειτουργικό καταμερισμό των εργασιών σε διαφορετικές ομάδες εργασίας (working groups), την ισοτιμία και τη διαφάνεια της συμμετοχής των μελών, τη λήψη αποφάσεων και την αναγνώριση της συμβολής και της ψηφιακής εργασίας του κάθε μέλους (βλ. αρχές του δικτύου).

Στην παρούσα φάση λειτουργίας του, το δίκτυο απαρτίζεται από την **συντονιστική ομάδα** και τα **μέλη** . Η συντονιστική ομάδα είναι η ομάδα των πέντε (5) ατόμων που εργάστηκαν αρχικά στην σύσταση και στην πρώτη φάση οργάνωσης του δικτύου (2018-2019) (Άννα-Μαρία Σιχάνη, University of Sussex | Ιωάννης Δούκας, NUI Galway | Ιωάννα Κυβερνήτου, NUI Galway | Δημήτρης Χ. Παπαδόπουλος, Western Michigan University |Ηλίας Στουραϊτης, Ιόνιο Πανεπιστήμιο). Η ομάδα αυτή έχει αναλάβει τη δημιουργία της πρώτης εκδοχής των αρχών, των κειμένων, των υποδομών του δικτύου, τουλάχιστον για την πρώτη φάση λειτουργίας του. 

Καθώς το δίκτυο ουσιαστικά συστήνεται ως μια αυτόνομη πρωτοβουλία ερευνητριών και ερευνητών, ουσιαστική προϋπόθεσηή για τη λειτουργία του είναι η ενεργή συμμετοχή των μελών του σε επίπεδο περιεχομένου, διαδικασιών και δράσεων μέσα από ομάδες εργασίας (βλ. παρακάτω).

Τα μέλη του δικτύου συμμετέχουν σε θεματικές ομάδες εργασίας του δικτύου, με βάση την εκδήλωση ενδιαφέροντος τους κατά τη συμπλήρωση της φόρμας συμμετοχής. Η συμμετοχή αυτή είναι μεν προαιρετική, καθώς, όμως, το ότι η λειτουργία του δικτύου βασίζεται στην εθελοντική προσφορά των μελών του, είναι απαραίτητη για τη λειτουργία του δικτύου σε ισότιμη βάση. Η αναγνώριση της εργασίας και της προσφοράς κάθε μέλους, στο περιεχόμενο που παράγει ή στις πρωτοβουλίες που αναλαμβάνει το δίκτυο διέπεται από τις αρχές συνεργασίας και συμπεριφοράς των μελών όπως ορίζονται στο σχετικό κείμενο αρχών.

Η συμμετοχή στο δίκτυο είναι **ανοιχτή, δωρεάν και εθελοντική**. Απευθύνεται κατ’ αρχάς σε ερευνήτριες και ερευνητές, καθώς και σε επαγγελματίες που ενδιαφέρονται ή/και ασχολούνται με τον χώρο των Ψηφιακών Ανθρωπιστικών Επιστημών και τις εξελίξεις εντός αυτού, χωρίς να αποκλείει και το ευρύ κοινό που επιθυμεί να πληροφορηθεί για εξελίξεις στον χώρο.

Βασικό και μοναδικό προς το παρόν στάδιο για τη συμμετοχή μελών στο δίκτυο είναι η online συμπλήρωση και υποβολή της <a href="https://docs.google.com/forms/d/1WabazHFtZy3HRyox8lZ4YIzxsWcDCCNln-IznhjSgqs/edit"> φόρμας εγγραφής & συμμετοχής</a>  και η συνακόλουθη ένταξή τους σε τουλάχιστον μια από τις ομάδες εργασίας <a href="#_ftn1" name="_ftnref1">[1]</a>. 

Οι ομάδες εργασίας αντιστοιχούν σε βασικές, μη δεσμευτικές προτεραιότητες του δικτύου, ενώ ο ορισμός τους εναπόκειται στα μέλη του δικτύου.

Προς το παρόν, η συνεισφορά των μελών στο δίκτυο γίνεται μέσα από τη συμμετοχή τους στις βασικές ομάδες εργασίας:

1. παροχή περιεχομένου υπό μορφή ενημερώσεων, (πρωτότυπων ή μεταφρασμένων) άρθρων κλπ γύρω από ερευνητικές τάσεις – μεθοδολογίες
2. συνεισφορά στις υποδομές επικοινωνίας – δικτύωσης μελών
3. ενημερώσεις γύρω από ευκαιρίες απασχόλησης, ή χρηματοδοτικές ευκαιρίες
4. ενημερώσεις και παροχή επιμορφωτικών ευκαιριών, μεταφορά τεχνογνωσίας
5. παροχή τεχνογνωσίας και τεχνικής βοήθειας στην οργάνωση και λειτουργία της διαδικτυακής πλατφόρμας

<a href="#_ftnref1" name="_ftn1">[1]</a>.  Η επεξεργασία των προσωπικών δεδομένων που απαιτούνται στη φόρμα διέπεται από την ενωσιακή ((ΕΕ) 2016/679) και εθνική νομοθεσία περί προστασίας δεδομένων προσωπικού χαρακτήρα και στην κατεύθυνση αυτή διασφαλίζουμε τη νόμιμη συλλογή και επεξεργασία των προσωπικών δεδομένων και λαμβάνουμε όλα τα κατάλληλα οργανωτικά και τεχνικά μέτρα για την ασφάλειά τους. 
